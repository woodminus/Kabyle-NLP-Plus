Timlilit-nneɣ mačči n wass-a-tt.
Acḥal d iseggasen-aya deg i d-nemlal.
tessemlal-aɣ-d tezdeg n wul d tin n wallaɣ.
Ayen akken cudden iseggasen d tiyersiwin.
ayen akken i ɣ-ɛebban leɛwam d tiɛekkmin.
din din yuɣal d afessas.
amzun nɛawed-d talalit deg yiwen wass.
Tiṭ-nni yettnadin acḥal-aya.
win ara tt-yeččaren.
tufa lemtel-is deg yezli-nni.
ttawint tlawin tiqbayliyin.
sut tfenṭazit.
di tegnatin n liser yecban tigi.
Aqlaɣ nettxeṭṭib ur nuyis.
almi d adrar n at wweɣlis.
yufa ujeǧǧig lemtel-is.
Win ara ak-yinin.
ur d-ttrusent ara lmalayekkat ɣer lqaɛa.
yeskaddeb-ak.
Yal tikelt imi ara d-nemlil.
am ass-nni amezwaru.
feggḍent tliwa n lehna deg wulawen-nneɣ.
tlul-d tudert gar-aneɣ.
Ssawlen-d iɛessasen n tmurt.
d lawan ad nuɣal s ayen akken i ɣ-yessidiren.
Lwerd deg ufus.
ticemmuɛin uɣent di yal tiɣmert n wexxam.
d asfillet i lxir.
d lfal amerbuḥ.
Lɛeslama-m a tinna rujaɣ aṭas.
Ddeɛwa lxir s wurawen.
kulci yettfeǧǧiǧ, kulci yettnur.
Tafat tuɣ ak udmawen.
akken tuɣ deg wulawen-nneɣ.
Awal yettazzal deg yiles.
am tala deg-i i d-nugem aman n tudert.
Bnin i tmesliwt.
ḥlaw i uɛaruḍ.
am wid yurgan tafsut ufan-tt.
am akken i tt-yecna Muḥend Waɛli di tebratin.
Ass amenzu di tefsut tameṭṭut-iw ɛzizen.
Lɛezza, leqdar, ccan, lferḥ, rrezg d uḥemmel.
kra din yefti am wuftiyen ittewwan di tfeswinnneɣ.
Aseḍsu ineggi d sser n tmurt n leqbayel.
Tuklal tudert win ara tt-yidiren d lemtel-is.
D usu n leḥrir, d iles am tamment.
d afus n lmalayekkat yesseɣraten.
imi ara mlilen at wulawen zeddigen.
d imi n ljennet, d tamuɣli n wedfel yessexsin times.
yesserɣayen azeɣbub n usiremdi n tnariwin.
